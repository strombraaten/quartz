---
date: 2023-03-26
lastmod: 2023-03-26
tags:
  - teknologi
  - nyhetsbrev
aliases:
  - Hvordan passer kunstig intelligens inn i arbeidsflyten min?
  - arbeidsflyt for kunstig intelligens
title: hvordan passer kunstig intelligens inn i arbeidsflyten min?
publish: true
slug: kunstig-intelligens-arbeidsflyt
---
### Hvordan passer kunstig intelligens inn i arbeidsflyten min?

Nå veit jeg ikke hvordan det er i kretsene dine, men jeg opplever at det er voldsomt mye prat om kunstig intelligens nå for tida. I ulike former, til ulike formål.

Nå er jeg riktignok i en verden av folk som jobber med å lage apper, nettsider, og generelle digitale løsninger. I tillegg til at det virker som algoritmene til youtube har plukka opp på at jeg har blitt mer og mer nysgjerrig, spesielt på kunstig intelligens innenfor produktivitet, design og arbeidsflyt, for nå serveres det flere AI-videoer enn aldri før. Samtidig var det da jeg overhørte to personer i 70-80-åra diskutere chatGPT på toget til Oslo, at det virkelig føltes ut som det var overalt.

Sånn har det forsåvidt vært de siste 3-6 månedene, men i verden av kunstig intelligens så skjer det mye på kort tid.

På [variantdagen](https://blog.variant.no/variantdag-trondheim-oktober-22-7da15694d1a9) i oktober fikk vi faktisk presentert en kortfatta versjon av historien til kunstig intelligens, og det var spinnvilt å se hvor mye som hadde skjedd fra én måned til den neste, i 2022, sammenligna med.. egentlig alt fram til da.

Spørsmålet da er hvordan passer det inn i arbeidsflyten min? Eller din forsåvidt, for jeg kan se for meg at det er mange som lurer på det samme.

#### Fokusområder

For min del er det fire interesseområder jeg har i bakhodet:

1. Skriving og tenking
    - Bearbeide og strukturere notater mens jeg skriver (oppsummere møtenotater f. eks). Finne fram i gamle i notater.
2. Lage visuelle greier
    - Idégenerering til design av brukergrensesnitt (skisse opp løsninger kjapt)
3. Analysere funn fra brukertester, tilbakemeldinger, og intervjuer med fagpersoner
4. Lære meg mer om kode, og få mer forståelse for hvorfor man gjør som man gjør

Én mulig tilnærming kan være å korte ned tekster jeg har skrivi. For det å skrive kortfatta er noe jeg definitivt syns er utfordrende (bare se på lengden på nyhetsbrevet). Derfor kan det være interessant å be en kunstig intelligens (gjennom en plugin i Obsidian, i Notion, eller Raycast) om å gjøre teksten kortere.

Et annet bruksområde kunne vært å hente fram relevante tanker jeg har skrivi ned i Obsidian rundt et gitt tema. Det blir som å si "Hva har jeg skrivi om universell utforming tidligere?". Da vil den kunstige intelligensen leite gjennom alle notatene, og hente ut det den tror er relevant.

Sannsynligvis kan jeg da hjelpe den med å leite i riktig område ved å spesifisere at den kun skal se på notater som inkluderer emneknaggen `#universellutforming`. Deretter får jeg noen avsnitt som oppsummerer hva jeg har skrivi om det temaet.

Du kan faktisk se noen eksempler på det her fra Ali Abdaal, hvor han viser [eksempler på bruk av kunstig intelligens i Notion](https://youtu.be/WoNZUlRu168). Det som virker spesielt interessant for meg er måten han tar utdrag fra bøker som han har synkronisert med Readwise, for å sammenfatte tanker basert på hva han da har markert som spennende

Om du har noen tips, erfaringer eller tanker rundt det her som du tror jeg kan sette pris på så må du gjerne si i fra 🙋‍♂️💌

Det her er nytt for meg så jeg vil gjerne forstå det bedre.
