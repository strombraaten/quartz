---
date: 2023-11-19
lastmod: 2023-11-19
tags:
  - nyhetsbrev
  - apper
aliases:
  - Gjør enhver nettside til en app på macen
  - fra nettside til app
title: Gjør enhver nettside til en app på macen
publish: true
slug: nettside-til-app
---
Her om dagen fikk jeg et aldri så lite eureka-øyeblikk, som jeg tenkte skulle dele med deg i dag. For visste du at du kan lagre ChatGPT som en egen "web-app" på macen din? Du kan såklart gjøre det med andre sider og, men akkurat ChatGPT har jeg hatt lyst til å ha som et stand-alone vindu i lang tid nå.

## Hvordan du gjør det

Nøkkelen ligger nemlig i Apple sin siste oppdatering til operativsystemet på mac – også kjent som Sonoma. Så lenge du har installert den oppdateringa vil du få opp en ny funksjon i Safari. Bare gå til den nettsida du vil lagre som en såkalt web-app, på bildet under har jeg valgt ChatGPT. Deretter trykker du på `Arkiv` oppe på menylinja, også `Legg til i Dock`.

![[images/Simens-skjermbilder-19-11-2023-kl20.01.jpg]]

Når du har gjort det vil du bli bedt om å velge navn på "appen" din, i tillegg til at du får se linken, og ikonet som blir valgt. Og voilá! Så har du plutselig ChatGPT lagra som en egen app i docken din.

![[images/Simens-skjermbilder-19-11-2023-kl20.35.jpg]]

Som jeg nevnte innledningsvis så kan du såklart gjøre det med hvilken som helst nettside, så om du vil ha Aftenposten eller Youtube *enda* lettere tilgjengelig er det ingen som hindrer deg i det. På eksempelet under kan du se hvordan elementer fra Safari er fjerna (som f. eks søkefeltet hvor du skriver selve nettadressen, dele-ikonet, og et par andre ting).

![[images/Simens-skjermbilder-19-11-2023-kl21.00.jpg]]

### Men.. Hvorfor?

For det første så slipper du å gå inn i nettleseren for så å gå videre til https://chat.openai.com/. Du kan heller søke opp `ChatGPT` lokalt på dataen din, eller trykke på ikonet i docken. For det andre så kan du separare det fra alle de tusenvis av fanene du har åpne i nettleseren din (dere veit hvem dere er), og kan fokusere mer på hva du skal gjøre, i stedet for å bli distrahert av alt annet du kan gjøre i nettleserne. Det siste der er det viktigste for min del.

I tillegg til at det er noe utrolig tilfredsstillende med såkalt "window management". Altså å kunne flytte rundt på appene jeg bruker til forhåndsdefinerte steder, med forhåndsdefinerte størrelseforhold, bare for å ha komplett tunnelfokus på det jeg skal gjøre.

I eksempelet under kan du se at jeg har ChatGPT til høyre, hvor jeg har bedt den om å forklare hvordan jeg kan endre fargen på [et theme jeg bruker til Obsidian](https://github.com/crashmoney/obsidian-typewriter), med koden i [Sublime](https://www.sublimetext.com/) til venstre.

![[images/Simens-skjermbilder-19-11-2023-kl20.15.jpg]]

Om du bare vil flytte rundt på appene i lysets hastighet er det mange apper som gjør susen altså. Fra [Magnet](https://magnet.crowdcafe.com/) som er manges favoritt, til [Raycast sin innebygde *window manager*](https://manual.raycast.com/window-management), men personlig har jeg brukt [Moom](https://manytricks.com/moom/) over flere år, så det er den jeg har holdt meg til. Sikkert også fordi jeg bare liker å si ordet "Moooom".
